# Full Stack -websovelluskehitys harjoitustyö 5, 7 tai 10 op

> Tätä harjoitustyötä *ei lasketa* aineopintojen harjoitustyöksi, joita vaaditaan tietojenkäsittelytieteen pääaineopiskelijoilta 2 kappaletta, eli et voi korvata Full Stack -harjoitustyöllä esim. tiralabraa.

Harjoitustyössä toteutetaan vapaavalintainen sovellus Reactilla ja/tai Nodella. Myös React Nativella toteutettu mobiilisovellus on mahdollinen, jolloin suositeltu kehitysalusta on [Expo](https://expo.io/).

Sovelluksen backendia ei siis ole pakko toteuttaa Nodella. Backendia ei myöskään tarvitse toteuttaa itse, valmiit rajapinnat tai palvelut kuten Firebase kelpaavat. Frontend on mahdollista tehdä myös jollain muulla järkevällä tavalla kuin Reactilla, esim. Vue.js:llä. Tällöin olisi hyvä jos sovelluksella olisi Nodella tehty backend.

Opintopistemäärä määrittyy käytettyjen työtuntien mukaan, yksi opintopiste vastaa 17.5 tuntia. Työ arvostellaan skaalalla hyväksytty/hylätty. Hylkäämiseen voi johtaa ainoastaa se, että et ole itse tehnyt työtäsi tai jos tuntikirjanpito ja GitHub-repositorion commit-historia eivät vastaa toisiaan. Työtunteihin lasketaan kaikki sovelluksen tekemiseen käytetty aika, eli vaikka tekisit backendin jollain muulla tekniikalla kuin Nodella, lasketaan se silti työaikaan.

Työtunteihin _ei lasketa_ kurssin asioiden kertaamiseen käytettyä aikaa.

Harjoitustyö on mahdollista tehdä myös pari- tai ryhmätyönä.

Full Stack -kurssin Telegram-kanava https://t.me/fullstackcourse toimii myös harjoitustyön kanavana.

## Ilmoittautuminen ja aiheen hyväksyminen

Jos käytät harjoitustyössä kurssilta tuttuja tekniikoita, ei aiheen hyväksymistä tarvita. Jos käytät jotain muita tekniikoita, varmista, että aihe sopii lähettämällä emailia osoitteeseen matti.luukkainen@helsinki.fi

Saat Avoimen yliopiston ilmoittautumislinkin opettajalta kun [palautat](https://github.com/fullstack-hy2020/misc/blob/master/harjoitustyo.md#ty%C3%B6n-valmistuminen-ja-arvostelu) harjoitustyön.

## Vaatimukset palautettavalle työlle

GitHub-repositoriosi README.md-tiedostossa tulee olla linkki osoitteeseen, missä sovellus on käynnissä. Expolla toteutetun React Native mobiilisovelluksen kohdalla repositoriossa tulee olla [julkinen linkki](https://docs.expo.io/versions/latest/workflow/publishing/#how-to-publish), jonka kautta sovelluksen voi käynnistää Expon mobiilisovelluksessa. Muissa tapauksissa sovitaan sovelluksen demoamisesta tapauskohtaisesti.

README:stä täytyy myös löytyä linkki sovelluksen käyttöohjeisiin sekä työaikakirjanpitoon. Sopiva tarkkuustaso työaikakirjanpidolle on [tämä](https://github.com/mluukkai/OtmTodoApp/blob/master/dokumentaatio/tuntikirjanpito.md). Työaikakirjanpidosta **on myös selvittävä työtuntien yhteenlaskettu määrä**.

Työaikakirjanpidon ja repositorion commit-historian tulee vastata toisiaan kohtuullisessa määrin. Tee siis välicommiteja!

Pari- tai ryhmätöissä jokaisen on pidettävä omaa työaikakirjanpitoa.

Ilman työaikakirjanpitoa kurssin maksimiopintopistemäärä on 1 op.

## Työn valmistuminen ja arvostelu

Kun työsi on valmis arvosteltavaksi, lähetä email osoitteeseen matti.luukkainen@helsinki.fi

Harjoitustyöt tulee palauttaa 14.3.2021 klo 23:59 mennessä.
